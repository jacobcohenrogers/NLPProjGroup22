O Kenmure’s On And Awa, Willie
     O Kenmure’s on and awa, Willie,
     O Kenmure’s on and awa:
     An’ Kenmure’s lord’s the bravest lord
     That ever Galloway saw.
     Success to Kenmure’s band, Willie!
     Success to Kenmure’s band!
     There’s no a heart that fears a Whig,
     That rides by kenmure’s hand.
     Here’s Kenmure’s health in wine, Willie!
     Here’s Kenmure’s health in wine!
     There’s ne’er a coward o’ Kenmure’s blude,
     Nor yet o’ Gordon’s line.
     O Kenmure’s lads are men, Willie,
     O Kenmure’s lads are men;
     Their hearts and swords are metal true,
     And that their foes shall ken.
     They’ll live or die wi’ fame, Willie;
     They’ll live or die wi’ fame;
     But sune, wi’ sounding victorie,
     May Kenmure’s lord come hame!
     Here’s him that’s far awa, Willie!
     Here’s him that’s far awa!
     And here’s the flower that I loe best,
     The rose that’s like the snaw.