The Highland Balou
     Hee balou, my sweet wee Donald,
     Picture o’ the great Clanronald;
     Brawlie kens our wanton Chief
     Wha gat my young Highland thief.
     Leeze me on thy bonie craigie,
     An’ thou live, thou’ll steal a naigie,
     Travel the country thro’ and thro’,
     And bring hame a Carlisle cow.
     Thro’ the Lawlands, o’er the Border,
     Weel, my babie, may thou furder!
     Herry the louns o’ the laigh Countrie,
     Syne to the Highlands hame to me.