I’m O’er Young To Marry Yet
     Chorus.—I’m o’er young, I’m o’er young,
     I’m o’er young to marry yet;
     I’m o’er young, ’twad be a sin
     To tak me frae my mammy yet.
     I am my mammny’s ae bairn,
     Wi’ unco folk I weary, sir;
     And lying in a man’s bed,
     I’m fley’d it mak me eerie, sir.
     I’m o’er young, &c.
     My mammie coft me a new gown,
     The kirk maun hae the gracing o’t;
     Were I to lie wi’ you, kind Sir,
     I’m feared ye’d spoil the lacing o’t.
     I’m o’er young, &c.
     Hallowmass is come and gane,
     The nights are lang in winter, sir,
     And you an’ I in ae bed,
     In trowth, I dare na venture, sir.
     I’m o’er young, &c.
     Fu’ loud an’ shill the frosty wind
     Blaws thro’ the leafless timmer, sir;
     But if ye come this gate again;
     I’ll aulder be gin simmer, sir.
     I’m o’er young, &c.