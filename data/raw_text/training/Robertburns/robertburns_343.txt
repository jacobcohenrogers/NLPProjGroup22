O For Ane An’ Twenty, Tam
     Chorus.—An’ O for ane an’ twenty, Tam!
     And hey, sweet ane an’ twenty, Tam!
     I’ll learn my kin a rattlin’ sang,
     An’ I saw ane an’ twenty, Tam.
     They snool me sair, and haud me down,
     An’ gar me look like bluntie, Tam;
     But three short years will soon wheel roun’,
     An’ then comes ane an’ twenty, Tam.
     An’ O for, &c.
     A glieb o’ lan’, a claut o’ gear,
     Was left me by my auntie, Tam;
     At kith or kin I need na spier,
     An I saw ane an’ twenty, Tam.
     An’ O for, &c.
     They’ll hae me wed a wealthy coof,
     Tho’ I mysel’ hae plenty, Tam;
     But, hear’st thou laddie! there’s my loof,
     I’m thine at ane an’ twenty, Tam!
     An’ O for, &c.